---
author: csiknor
comments: true
date: 2013-11-27 10:27:03+00:00
layout: post
link: http://blog.csik.net/2013/11/27/egy-szovegszerkeszto-nem-kompatibilis-a-masikkal/
slug: egy-szovegszerkeszto-nem-kompatibilis-a-masikkal
title: Egy szövegszerkesztő nem kompatibilis a másikkal
wordpress_id: 169495976
categories:
- Vélemény
tags:
- dokumentum
- LibreOffice
- Microsoft Word
- OpenOffice.org
- szövegszerkesztés
---

Microsoft Word, OpenOffice.org, LibreOffice, Microsoft Office for Mac, Google Docs, Pages, Zoho, Evernote és még sorolhatnám, annyi van. Mind ugyanazt ígéri: dokumentumokat tudsz készíteni, gyönyörűeket és szépeket, meg persze egyszerűen, gyorsan, ügyesen, ráadásul úgy, hogy minden eszközödön eléred és ráadásul mindegyik oda-vissza írja és olvassa a Microsoft Word fájlformátumát.


<blockquote>Ez utóbbit csak a Microsoft Word-nél hiszem el. Ott is csak egy adott verziónak. És csak egy adott operációs rendszeren.</blockquote>




## Egy formátum mindenek felett


Ahány ház, annyi szokás, de egy valamiben biztosak lehetünk: ha dokumentumot kell írnod, akkor azt biztos, hogy Microsoft Word formátumban kell tenned. Ugyanis nincs olyan, hogy egy dokumentumot ne kelljen megosztani, hogy mások is szerkesszék, olvassák, felhasználják. A Microsoft Word pedig a de facto szabvány, ez a közös nyelv, ezt kell mindenkinek beszélnie.

Lehet különcködni, lehet OpenOffice.org-ban, LibreOffice-ban, Google Docs-ban írni a dokumentumokat, de ha másokkal is meg akarjuk osztani - márpedig előbb-utóbb meg akarjuk -, akkor Microsoft Word-be kell konvertálni.


<blockquote>Persze, ott a PDF is, ki lehet küldeni abban is. Ez így van, de az már publikálás, nem a kollaboráció része. Ha valami gond van a dokumentummal úgyis a szerkeszthető formátum kell.</blockquote>




## Konvertálás


Konvertálni, ez a bűvszó, ugyanis itt nem csak egyszerű mentésről van szó, itt konvertálásról beszélünk, aki pedig valahi is részt vett már komolyabb informatikai - de szerintem bármilyen - rendszer migrálásában, konvertálásában, az tudja, hogy inkább ír még sok-sok oldal dokumentációt, végez el felhasználó teszteket, oktatja a végfelhasználókat, csak konvertálni ne kelljen.

Ugyanez a helyzet a dokumentumok konvertálásánál is. Amíg csak egyszerű dolgokat használunk, bekezdés, címsor, felsorolás, félkövér, aláhúzott, dőlt, középre igazítás, addig semmi gond sincs. (Elhanyagolható gond van). Viszont amint bejönnek a képbe a táblázatok, betűtípusok, jegyzékek, képek, ábrák, mezők, fej- és láblécek, törések, forgatások, stílusok, ott elszabadul a pokol.


## Egy út van


Az pedig nem a széllel szemben megy. Be kell állni a sorba, alkalmazni kell az iparági szabványokat, a jó gyakorlatokat és együtt úszni az árral. Foglalkozzunk a tartalommal, ne az eszközzel. Használjunk minél kevesebb eszközt, alkalmazzunk egy jól átlátható struktúrát, fogalmazzunk úgy, hogy érthető és kellően hangsúlyos legyen a mondanivaló.

Ehhez pedig használjunk Microsoft Word-öt, ne pinonírkodjunk mással, ne ezen próbáljunk spórolni, sokkal több el fog veszni az emberekben, az emberek idejében. Ne gördítünk akadályokat eléjük azzal, hogy arra kötelezzük őket, hogy széllel szemben menjenek.


## Azért van másik út is, persze


Semmi sem fekete, vagy fehér. Vannak más eszközök is. Találjuk ki, próbáljuk ki, de utána mindenképpen vizsgáljuk meg, hogy ment a próba és változtassunk, ha elégedetlenek vagyunk!

Remek dolog a Google Docs, megvannak a korlátai, de ezeket ismerve lehet úgy alakítani a követelményeket, hogy megfeleljen az elvárásainknak. Ha tudjuk, használjuk!

De ne erőszakoljuk meg, ne akarjunk Microsoft Word-ből importálni, vagy Microsoft Word-be exportálni. Körtét az almával, könyörgöm. Senki sem akar SAP-ból Dynamics-be menteni, ugye? Pedig mindkettőben van számla rekord, az biztos!

Ugyanígy remek dolog az OpenOffice.org, LibreOffice is. Linux alatt nincs is igazán más opció. Az egy kérdés, hogy megragadtak 2003-ban, de ettől függetlenül a mindennapi életben használható, alkalmazható eszköz. Kinéz, ahogy kinéz. Tud, amit tud. Meg amit nem. De a Microsoft Word-ből importálás, oda exportálás itt is ugyanolyan fájdalmas, kerüljük.


### Megjegyzés


_Semmi közöm a Microsoft-hoz, nem vagyok Microsoft Office kereskedő, ezért semmilyen juttatást nem kapok, a leírtak csak a magánvéleményemet tükrözik._
