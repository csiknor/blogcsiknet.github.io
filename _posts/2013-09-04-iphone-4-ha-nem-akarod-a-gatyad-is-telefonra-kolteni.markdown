---
author: csiknor
comments: true
date: 2013-09-04 16:08:16+00:00
layout: post
link: http://blog.csik.net/2013/09/04/iphone-4-ha-nem-akarod-a-gatyad-is-telefonra-kolteni/
slug: iphone-4-ha-nem-akarod-a-gatyad-is-telefonra-kolteni
title: iPhone 4 – ha nem akarod a gatyád is telefonra költeni
wordpress_id: 169495961
categories:
- Tech
- Vélemény
tags:
- iphone
- iphone 3g
- iphone 4
---

Általában elmondható, hogy szeretem a gadget-eket, érdekelnek, ismerem őket, követem a trendet. Az viszont nem mondható el, hogy minden szart megveszek, amint megjelenik, sőt. A telefonnal pláne így vagyok, tekintve, hogy nem is saját, hanem céges telefont használok.

Viszont úgy alakult a helyzet, hogy a céges telefonom (iPhone 3G) teljesen elavulttá vált, viszont a lecserélését ez még – sajnos – nem jelentette. Ezért úgy döntöttem, hogy addig is magam veszek egy telefont, jó lesz ez még később is.


<blockquote>Ne menjünk bele, hogy miért egy iPhone mellett döntöttem, elég legyen annyi, hogy nekem bejön a méret és a HW-SW kombináció.</blockquote>


Egy dologban biztos voltam, hogy nem akarok sokat fizetni a telefonért. Még akkor is, ha tudom, hogy ez nem telefon, hanem egy kicsi számítógép a zsebemben, nekem akkor sem ér meg több százezer forintot. Még egyet sem. Valahová 60 ezer köré lőttem be az erre elkölthető összeget.

Ezért az összegért viszont a választék kimerül a használt iPhone 4 készülékekben, meg pár kétes eredetű vagy nagyon leharcolt iPhone 4S-ben. Ez utóbbi iránt tettem pár bátortalan próbálkozást, de úgy döntöttem, hogy nem élek velük. Így vettem egy megkímélt iPhone 4-et.

Az egyetlen dolog, amiért ezt az egészet leírom, hogy mindenkit arra biztassak, nyugodtan vegyen ma ilyen készüléket. Sokan mondják, hogy régi, meg lassú, meg beragadnak a gombok. Minden nézőpont kérdése.

Szerintem például egyáltalán nem lassú. Ha valami lassú, akkor az az iPhone 3G iOS 4.2.1-gyel. Ez az iPhone 4 az éppen legfrissebb iOS 6.1.3-mal igenis használható sebességű. Nyilván vannak pontok, ahol várni kell valamennyit, vannak/lehetnek alkalmazások, amik tudnának gyorsabban futni. A gyakorlatban viszont ezek nálam egyáltalán nem jelentkeznek, mint probléma. Lehet, hogy azért, mert nem használok ilyen alkalmazásokat.

Típushiba, hogy beragadnak rajta a gombok. Igen, ez kétségtelen. Én már úgy vettem az enyémet, hogy tudtam, a kikapcsoló gomb nem működik. A megoldás egyszerű: el kell vinni a szervizbe és megjavítják. Bele kell kalkulálni a vételárba. Nagyjából 8000 Ft egy ilyen javítás.

Szóval, ha szeretnél egy iPhone, de nem szeretnéd a gatyádat is ráfizetni, akkor vegyél egy ilyet használtan. Szerintem nem fogod megbánni.

Ui.: Nyugi, az egy hét múlva bejelentésre kerülő iPhone 5C sem "cheap", hanem "color" lesz – még ha olcsóbb is lesz, mint a csúcskészülék. iOS 7? Ugyan már! Még legalább egy év, mire készen lesz (iOS 7.1) és mire minden alkalmazás, amit használsz frissíti magát rá. Majd utána veszek ugyanennyiért egy iPhone 5-t. ;-)
