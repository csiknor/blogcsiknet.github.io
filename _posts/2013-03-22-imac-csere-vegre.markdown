---
author: csiknor
comments: true
date: 2013-03-22 18:29:27+00:00
layout: post
link: http://blog.csik.net/2013/03/22/imac-csere-vegre/
slug: imac-csere-vegre
title: iMac csere – végre
wordpress_id: 169495766
categories:
- Tech
tags:
- apple
- imac
- számítógép
---

Már jó ideje napirenden van a gépem cseréje, de eddig kimaradt a körből. 2007 óta gyűrtem a régit, most viszont már nem tudtam tovább húzni a dolgot, egyre gyűltek körülötte a keselyűk. Egyrészt a 17" manapság nevetségesen kicsinek számít. Bár felbontásban még mindig a kulturált 1440×900-at tudja, de fizikai méretben annyira kicsi, hogy egyszerű böngészés mellett alig lehet bármi produktív munkát végezni rajta. A Lightroom még épphogy elfut rajta, a Final Cut Pro X viszont már több sebből vérzik. Az, hogy ezen a felbontáson tulajdonképpen egyik alkalmazás sem fér el, az egy dolog. Az, hogy a Final Cut Pro X az Intel Core 2 Duo 2.0 GHz processzoron lassú mint a dög, az egy másik. Az viszont már tűrhetetlen, hogy a videokártyát sem a FCP X, sem – a már egy éve a piacon lévő – Mountain Lion nem támogatja.

Ez a három dolog (kis képernyő, lassú processzor, nem támogatott videokártya) vezetett oda, hogy lépjek az ügyben és lecseréljem a gépet. Mostanában viszont van hova önteni a pénzt, így erre nem akartam annyit szánni, mint az elődjére, ezért egy használt gépet néztem. Meg is lett az eredménye, egy belépő szintű iMac 21.5" Intel Core i3 3.06 GHz ([Mid-2010](http://www.everymac.com/systems/apple/imac/specs/imac-core-i3-3.06-21-inch-aluminum-mid-2010-specs.html)). Nem fogok elájulni a teljesítménytől ennél sem, de azért bízom benne, hogy egy ég és föld élményem azért lesz.

Van hozzá szép, kábel nélküli Magic Mouse, kíváncsi vagyok, hogy milyen, még sosem használtam. A billentyűzetből a kicsi jár hozzá, numerikus rész nélkül, erre kíváncsi vagyok, hogy mennyire fog hiányozni. El tudom képzelni, hogy be kell majd szereznem egy normálisat is. Úgy, ahogy a távirányítóból is, sajnos ehhez nem jár, ráadásul már az oldalára sem lehet helyezni, pedig a mágneses trükk nagyon ott volt a szeren! :-)
