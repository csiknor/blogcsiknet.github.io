---
author: csiknor
comments: true
date: 2013-05-20 20:44:52+00:00
layout: post
link: http://blog.csik.net/2013/05/20/ezek-munkaszuneti-napok-nem-unnepnapok/
slug: ezek-munkaszuneti-napok-nem-unnepnapok
title: Ezek munkaszüneti napok, nem ünnepnapok!
wordpress_id: 169495924
categories:
- Vélemény
tags:
- ünnep
- munkaszüneti nap
---

<blockquote>Nincs semmi bajom az ünnepnapokkal.</blockquote>


Kifejezetten jól esnek, hogy vannak, így becsúszik pár hosszú hétvége az évbe. Viszont ennél többet nem jelentenek. Tisztelet a kivételnek.

Jobban belegondolva, a legtöbb ünnepnap az átlagember életében két dolgot jelent: nem kell dolgozni, viszont zárva lesznek a boltok. Ez utóbbi ráadásul akkora trauma, hogy legalább egy hétre előre bevásárol mindenki. Különösen, ha kétnapos ünnepről van szó. Ki tudja? Lehet, hogy utána már ki sem nyitnak!

A [húsvét](http://hu.wikipedia.org/wiki/H%C3%BAsv%C3%A9t) és a [karácsony](http://hu.wikipedia.org/wiki/Kar%C3%A1csony) két olyan ünnep, ahol tényleg valami olyasmit csinálunk, amit oda találtak ki, amit akkor szoktunk csinálni, nem máskor. Az mondjuk elég érdekes, hogy, bár ezek elvileg egyházi ünnepek, mindenki ünnepli. Legalábbis mindenki valami erre a napra jellemző dolgot művel. Húsvétkor sokan mennek locsolkodni, újabban tojást keresni az udvarra. Karácsonykor mindenki fát díszít, ajándékokat ad szeretteinek.


# De mi van a többi ünnepnappal?


Nézzük őket sorra. Valójában egyiken sem ünneplünk semmit sem.


## [Újév](http://hu.wikipedia.org/wiki/Janu%C3%A1r_1.)


Az első ünnepnap, de nagyjából csak arra jó, hogy ha úgy esne az év első napja, akkor se kelljen másnaposan dolgozni menni. Ezen kívül esetleg eszünk lencsét és kész.


## Az [1848-as forradalom](http://hu.wikipedia.org/wiki/1848%E2%80%9349-es_forradalom_%C3%A9s_szabads%C3%A1gharc) ünnepe


A kedvenc ünnepnapom. De kizárólag azért, mert szép kis síelős hosszú hétvége lehet belőle. Itthon maradni értelmetlen ilyenkor, mert bármilyen rendezvény is van, az mind aktuálpolitikai baromság, rosszabb esetben tüntetés, rendbontás. Bele se gondolunk, hogy kik, mit tettek 1848-ban. Hiszen akárhová fordulunk, csak azt halljuk, ahogy a szónokok a saját érdekeiknek megfelelően ferdítik az akkor elhangzottakat.


## [A munka ünnepe](http://hu.wikipedia.org/wiki/A_munka_%C3%BCnnepe)


A legértelmetlenebb ünnep. Munkaszüneti nappal ünnepelni a munkát. Gratulálok, ennél jobbat ki sem lehetett volna találni. A majálisnak még lehetne is értelme, ha az ember szereti a tömeget, a drága vásári játékokat, a sört, meg a kolbászt. Egyetlen probléma, hogy majálist tartani nem akkora menőség, hogy minden városban legyen. Idén például a közelben nagyítóval kellett keresni a majálisokat, egyedül Gödöllőn volt valami hasonló. Pedig ittam volna egy sört, meg ettem volna egy jó kolbászt.


## [Pünkösd](http://hu.wikipedia.org/wiki/P%C3%BCnk%C3%B6sd)


Máris új győztest hirdetek, a munka ünnepénél értelmetlenebb a pünkösd. Persze ilyenkor is van népi hagyomány a vallási ünnep mögött, de itt még kevesebb a megmozduló emberek száma. Sokan még azt sem tudják, hogy pünkösd vasárnap is ünnep, nem csak hétfő. Bár a TESCO nyitva tartás alapján sokan gondolkodóba eshetnének.

Hogy ne kelljen kattintani, kimásolom, hogy mi ez az ünnep:


<blockquote>a [kereszténység](http://hu.wikipedia.org/wiki/Kereszt%C3%A9nys%C3%A9g) a [Szentlélek](http://hu.wikipedia.org/wiki/Szentl%C3%A9lek) kiáradását ünnepli meg.[
](http://hu.wikipedia.org/wiki/P%C3%BCnk%C3%B6sd#cite_note-1)</blockquote>


Nyugi, ha nem érted, nincs baj, a Wikipédia is folytatja a magyarázatot.


<blockquote>A [Szentlélek](http://hu.wikipedia.org/wiki/Szentl%C3%A9lek) az [Atya](http://hu.wikipedia.org/wiki/Isten) és a [Fiú](http://hu.wikipedia.org/wiki/J%C3%A9zus) kölcsönös szeretetének végpontja, áradása; ez a kiáradás.</blockquote>


Most már tudod. Nem halunk meg hülyén. (Kockázatokért és mellékhatásokért kérem keresse fel lelki pásztorát, hittan oktatóját.)


## Az [államalapítás](http://hu.wikipedia.org/wiki/%C3%81llamalap%C3%ADt%C3%A1s) ünnepe


A tűzijáték ünnepe. Valamint a nyár vége. 'gusztus huszadika után már minden féláron van, minden kifutó, minden ősz. Még egy utolsó alkalom az ivásra, aztán jön a hideg, meg a négy fal. (Kis túlzással.)


## Az [1956-os forradalom](http://hu.wikipedia.org/wiki/1956-os_forradalom) ünnepe


Március 15-e ősszel. Nincs különbség. Csak ilyenkor még nincs síszezon. Ugyanúgy aktuálpolitikai baromság, tüntetéssel, rendbontással.


## [Mindenszentek](http://hu.wikipedia.org/wiki/Mindenszentek)


Helyette inkább a [halottak napja](http://hu.wikipedia.org/wiki/Halottak_napja), amire inkább odafigyelünk. Persze olyankor dolgozni kell, így inkább az ünnepnapot használjuk ki arra, hogy kilátogassunk a temetőbe az elhunyt szeretteinkhez. Felvetődik a kérdés, hogy miért kell erre egy külön nap?


# A kulcsszó: hosszú hétvége


Ezért adják ki a hétfőt és a pénteket is, ha úgy esik az ünnepnap, még ha ezért be kell áldozni egy másik hétvégét. Holott ennél nagyobb baromságot ritkán lát az ember. (Bár mostanában egyre több baromságot látni.)

Sosem értettem, hogy miért jó ez, hiszen aki hosszú hétvégét szeretne, az ki tudná venni szabadnapként ezeket a hétfőket, péntekeket. A többiek meg nyugodtan tudnának dolgozni, hiszen csak egy kisebbség nem lenne elérhető a szabadságuk miatt.

Most viszont mindenki, aki él és mozog kiveszi a szombatot, mert olyan nincs, hogy szombaton is dolgozzunk, meg aztán mit lehet olyankor elintézni? Semmit, esetleg lehet kapni egy parkolási bírságot, mert a kivett szabadnapodon eszedbe se jut, hogy ez egy olyan szombat, ami munkanap.
