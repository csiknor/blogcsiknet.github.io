---
author: csiknor
comments: true
date: 2013-03-08 19:02:34+00:00
layout: post
link: http://blog.csik.net/2013/03/08/kisebb-nagyobb-feladatok-kezelese/
slug: kisebb-nagyobb-feladatok-kezelese
title: Kisebb, nagyobb feladatok kezelése
wordpress_id: 169495728
categories:
- Lifehack
tags:
- feladat
- tennivaló
- trello
- wunderlist
---

Az embernek rengeteg feladatot kell végrehajtania egy nap, egy héten, egy hónapban, egy évben. Van ezek közül sok apró, ad-hoc feladat, jó pár ismétlődő feladat, számos összetettebb és néhány nagyobb probléma is. Célszerű mindezeket nem elfelejteni, tekintve, hogy előbb-utóbb úgyis felüti a fejét, hogy, hát igen, meg kellett volna csinálni már korábban. Jó, ha az ember felírja, hogy miket kell megtennie, mert akinek nincs esze, legyen notesze.

Igen ám, de nem mindegy, hogy melyik feladatot, hova visszük fel. Ha csak fel szeretnénk írni, hogy venni kell tejet, akkor elég egy egyszerű tennivaló lista, ami nem figyelmeztet, csak vár, hogy készre jelentsük a feladatokat. Viszont van olyan feladat, amit adott időpontban kell elvégezni, ezért úgy szeretnénk felírni, hogy igenis figyelmeztessen minket valami, hogy el ne felejtsük. Megint más feladatok viszont annyira összetettek, hogy hiába kezdjük el, nem tudjuk egyik pillanatról a másikra készre állítani, még akkor sem, ha már órákat, napokat fektettünk a megvalósításba. Nem árt az sem, ha olyan helyre írod, amit mások is elérhetnek, így akár más is felírhat neked valami feladatot.

A megfelelő eszköz kiválasztása sok ismeretlenes egyenlet: milyen eszközökön akarod használni, hajlandó vagy-e fizetni érte, tetszik-e stb. A jelenlegi állapot szerint, nekem az vált be, hogy az apró, egyszerű feladatokat a [Wunderlist](http://wunderlist.com) alkalmazásba gyűjtöm. Itt van egy közös listánk a feleségemmel is, így, ha be kell vásárolni, akkor egy helyre tudjuk gyűjteni, hogy miket kell venni. Az ismétlődő, értesítést igénylő feladatokat egyelőre a [Google Calendar](http://calendar.google.com)-ban vezetem. Ennek egyetlen oka, hogy a legutóbbi frissítésben tud csak ilyet a Wunderlist, továbbá az, hogy a telefonomon csak egy ősrégi verzióját tudom használni az alkalmazásnak, így az új tulajdonságokat egyelőre mellőznöm kell.

Az összetettebb feladatokra újabban a [Trello](http://trello.com) alkalmazást használom. Egy nagyon szép és egyszerű felületen lehet az egyes feladatokat kezelni. Egész nagy eszköztárral rendelkezik ahhoz, hogy ezeket a hosszabb átfutású, információigényes feladatokat kezelni lehessen vele. Egy adott témára, projektre létre lehet hozni egy táblát, ahol tetszés szerinti listákat lehet felvinni (alapértelmezésben: tervezett, folyamatban, kész). A listákra kártyákat helyezhetünk el, melyekre részletesen leírhatjuk, hogy mi a feladat, fájlt csatolhatunk hozzá, címkéket akaszthatunk rá, sőt még ellenőrzőlistákat is megadhatunk (meg persze még sok minden mást is). Aztán, ahogy az egyes feladatok haladnak előre, a kártyákat szépen átmozgathatjuk egyik listáról a másikra, míg végül az utolsó listáról archiválhatjuk. Aki ismeri és szereti az agilis módszertanokat, hamar kedvelni fogja az alkalmazást.
