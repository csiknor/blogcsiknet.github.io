---
author: csiknor
comments: true
date: 2013-03-21 18:44:36+00:00
layout: post
link: http://blog.csik.net/2013/03/21/hitelkartya-rameroltetve/
slug: hitelkartya-rameroltetve
title: Hitelkártya, rámerőltetve
wordpress_id: 169495774
categories:
- Lifehack
- Vélemény
tags:
- auchan
- bank
- hitel
- hitelkártya
- pénz
---

A tegnapi napig sikerült tartanom magam, hitelkártya nélkül éltem. Egy nyomorult áruhitel miatt viszont rám erőszakolták az Auchan Hitelkártyát. Legalábbis egy pozitív elbírálás idejéig, a kártyáért – elvileg – csak akkor kell majd fizetnem, ha aktiválom. Van még itt viszont egy viszonylag rejtett költség, a számlavezetési díj, amit szintén – és szintén elvileg – nem kell fizetnem, amíg nem aktiválom a kártyát. (Az áruhitelt amúgy kerülöm, ahol lehet, de itt a hitel nélküli ár is jó volt, és mellé egy 0%- THM-es hitelt ajánlottak, bevallom, elcsábultam.)

Viszont nem fogom aktiválni a kártyát. Egyszerűen azért, mert nem éri meg. Semmit sem kapok cserébe. A hitelkeret nem mozgat meg, előre takarékoskodok egy hónapot, nem előre költök el egy hónapot, tehát keretem mindig van vásárolni. Kedvezményt viszont nem kapok érte. Legalábbis nem valósat. Azt állítják, hogy minden csütörtökön az Auchan vásárlásaim 3%-át jóváírják. Ez szép is lenne, viszont van pár bökkenő. Nem csütörtökön végezzük a nagy bevásárlást. Ennek oka kettős: egyrészt csütörtökön dolgozok, este kisebb dolgom is nagyobb annál, hogy az Auchan padlóját koptassam; másrészt minden Auchan akció csütörtökig tart, így kicsi az esélye, hogy pont az utolsó nap menjek vásárolni, amikor már minden akciós termék készlete kifogyott. Továbbá nem kapok meg mindent az Auchan-ban. Máshol is vásárolok, ha már hitelkártya és kedvezmény, akkor ne legyek korlátozva. Arról nem is beszélve, hogy a hasi-tasi nem kér kódot!

Vannak azért a hitelkártyáknak olyan változatai is, ahol [tulajdonképpen megéri használni](http://www.penzcentrum.hu/hitel/ki_hinne_tobb_tizezret_kereshetsz_a_legjobb_hitelkartyakkal.1034999.html). Ahol a kedvezmények igenis kihasználhatóak. Rendszeres törlesztés mellett spórolni lehet. Ha az ember 1-4%-ot visszakap pl. élelmiszer és benzin vásárlásaiból, akkor éves szinten simán lehet 20-40 ezret keresni rajta. Külön bankkártyára sincs ekkor szükség, annak az éves díját is meg lehet spórolni. Sok kicsi pedig sokra megy! A bankszámláim konszolidálása során lehet, hogy lecserélem a bankkártyám hitelkártyára.
