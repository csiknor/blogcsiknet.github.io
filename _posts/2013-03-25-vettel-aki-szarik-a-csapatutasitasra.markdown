---
author: csiknor
comments: true
date: 2013-03-25 17:33:27+00:00
layout: post
link: http://blog.csik.net/2013/03/25/vettel-aki-szarik-a-csapatutasitasra/
slug: vettel-aki-szarik-a-csapatutasitasra
title: Vettel, aki szarik a csapatutasításra
wordpress_id: 169495808
categories:
- Vélemény
tags:
- csapatutasítás
- f1
- forma1
- malajzia
- vettel
---

_Aki nem tudná, az ne is olvassa tovább, de a teljes kép érdekében összefoglalom a történteket – ahogy én emlékszem rájuk._

Malajzia, 2013: Webber, Vettel, majd kis lemaradással Hamilton, Rosberg a sorrend, az utolsó kerékcsere után. Mindkét csapat (Red Bull Racing, Mercedes AMG) utasította a versenyzőket, hogy spóroljanak a gumikkal, a benzinnel, ergo ne előzzék meg egymást, úgyis csak csapaton belüli sorrend változna, holott mindkét csapatnak tökéletes az aktuális helyezés.

Rosberg többször beszólt rádión, hogy sokkal gyorsabb, mint Hamilton, ugyan hagy lépjen már, menne a Red Bull-ok után. De Ross Brawn kötötte az ebet a karóhoz, hogy nyughasson, azt kérték Hamiltontól is, hogy lassan menjen, ezért gondolhatja, hogy ő a gyorsabb. (Ezt mondjuk Hamilton nem így adta elő, szerinte Rosebergnek kellett volna a harmadiknak lennie, mert gyorsabb volt. Mondjuk, ha tényleg így gondolta, akkor elég lett volna lehúzódnia és elvenni kicsit a gázt, Roseberg nem sokat akadékoskodott volna, megelőzi.)

Vettel viszont – bár ő is szólt még az utolsó kerékcsere előt, hogy gyorsabb, mint Webbert – nem volt ilyen kis előzékeny, szart a tömbérdekre, kockázatot vállalva, durván oda-vissza előzték egymást Webberrel, majd végül elől maradt. A végén mindenki pipa volt, ő meg bocsánatot kért, hogy nem úgy gondolta, majd legközelebb jobban figyel, bocsi.

https://twitter.com/csiknor/status/315766221234663424

**Nem!** Kurvára nem kell jobban figyelni! Megértem én a csapatot, mint vezető, én is a csapat érdekeit nézném. De ezek versenyeznek, azért hajtanak, hogy győzzenek. Hajtanak az utolsó körökben is, hogy leelőzzék, aki előttük van. Néha meg kell tenni ezt a csapattársakon is. Van persze egy ésszerű határ, amit nem szabad átlépni, főleg csapattársak között, láttunk már jó pár csapattársat, akik kiütötték egymást – ha jól emlékszem Vettel és Webber között is volt már ilyen.

Nekem, mint nézőnek viszont az kell, hogy körözgetés helyett harcoljanak, küzdjenek, kerék a kerék mellett forogjon, centikkel menjenek el egymás mellett. Így az izgalmas, ezért nézzük.

Vettelt sokan anyázzák, én sem szeretem. Ahogy nem szerettem (a régi) Schumachert sem, és ahogy mások nem szeretik Alonsot, vagy Hamiltont sem. Mindegyikükben van pár közös dolog: durván játszanak, keményen hajtanak, olyan helyzetekbe is belemennek, ami nagyon necces – viszont teszik mindezt úgy, hogy nagyon jó versenyzők és meg tudják csinálni ezeket a veszélyes manővereket.

Ja, és még egy dolog közös bennük: mind világbajnokok. Ők, és nem a csapattársuk! Nem véletlenül lett világbajnok háromszor Vettel a Red Bull-al és nem Webber. Nem véletlenül lett világbajnok egyszer – és egyszer majdnem – Hamilton a McLaren-nel. Mindannyian harcolnak, keményen küzdenek. Ezt szeretem, ezt kell tenniük, ezért nézem.
