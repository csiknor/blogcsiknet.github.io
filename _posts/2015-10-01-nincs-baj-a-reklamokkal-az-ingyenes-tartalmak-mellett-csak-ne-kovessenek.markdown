---
author: csiknor
comments: true
date: 2015-10-01 06:21:00+00:00
layout: post
link: http://blog.csik.net/2015/10/01/nincs-baj-a-reklamokkal-az-ingyenes-tartalmak-mellett-csak-ne-kovessenek/
slug: nincs-baj-a-reklamokkal-az-ingyenes-tartalmak-mellett-csak-ne-kovessenek
title: Nincs baj a reklámokkal az ingyenes tartalmak mellett, csak ne kövessenek
wordpress_id: 169496022
categories:
- Vélemény
tags:
- hirdetés
- követés
- reklám
- szűrés
---

Mostanában elég nagy a felhördülés reklámok terén, miután az Apple bevezetett egy új szolgáltatást az IOS 9-ben, amivel meg lehet szűrni az online tartalmakat – tipikusan, szűrni lehet a reklámokat. Eddig ugye ilyen nem volt, hogy egy nagyvállalat, mint az Apple nyíltan ilyet támogasson. Persze eddig is ott volt a reklámszűrés lehetősége minden böngészőben (plugin-ek!), de azért ez talán mégis egy kicsit közvetlenebb.

Nekem személy szerint nincs semmi bajom a reklámokkal (amíg mindenki otthon a négy fal között csinálja). El tudom fogadni, hogy azért vannak, hogy az adott tartalom, ami engem érdekel elérhető legyen ingyen.


<blockquote>Persze semmi sincs ingyen, ezekért a tartalmakért is fizetünk, azzal, hogy megnézzük a reklámokat. Ugye, Barátok közt?</blockquote>


Nyilván van a reklámoknak egy olyan alfaja, ami tolakodó, nyomulós és a hátam közepére sem kívánom. Na, azokat utálom, mint a fene, kerülöm, tiltom, ahol érem. Természetesen én is jobban szeretném, ha nem lennének, de te fizetnél az Index-ért vagy a Facebook-ért? Na, ugye.

Amit viszont nem szeretek, az a célzott reklám. Ezek azok a reklámok, amelyek azért jelennek meg az én képernyőmön, mert tudják, hogy én ülök előtte és engem az érdekelhet. Első hallásra még akár jónak is tűnhet a dolog, hiszen így nem kell feleslegesen 50 év felettieknek való vitamin-reklámokat néznem.

Viszont, ha picit belegondolok, hogyan tudják megtalálni a megfelelő reklámot számomra, már egyáltalán nem vagyok boldog.


<blockquote>Ismernek.</blockquote>


Tudják mi érdekel, mit kedvelek, mit szoktam csinálni. De ők nem a barátaim, hanem nagyvállalatok. Nekik pedig szerintem semmi közük ehhez.

Mindezt úgy valósítják meg, hogy az egyes oldalakon pici apró követő szkriptek vannak elhelyezve. Google statisztika, Facebook lájk gomb, stb. Mind titokban gyűjti az adatot rólam. Tudja, hogy ki vagyok, mert be vagyok jelentkezve a Facebook-ba, a Gmail-be, aztán csak úgy szaladnak a sütik a szakácsokhoz.

Épp ezért én nem a reklámok szűrésében hiszek, hanem a követő szkriptek tiltásában. Ebben pedig segítségemre van a csodálatos [Ghostery](https://www.ghostery.com/en/), ami, mint plugin a legtöbb böngészőhöz elérhető. Persze tudja szűrni a reklámokat is. Szűröm is őket. De elsősorban azért, mert nem szeretném, ha nyomon követnének és mindent tudnának rólam.

Már így is épp eleget tudnak.

Sajnos.
