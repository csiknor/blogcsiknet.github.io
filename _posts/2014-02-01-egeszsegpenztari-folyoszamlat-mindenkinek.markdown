---
author: csiknor
comments: true
date: 2014-02-01 15:50:59+00:00
layout: post
link: http://blog.csik.net/2014/02/01/egeszsegpenztari-folyoszamlat-mindenkinek/
slug: egeszsegpenztari-folyoszamlat-mindenkinek
title: Egészségpénztári folyószámlát mindenkinek!
wordpress_id: 169495997
categories:
- Vélemény
tags:
- adó
- egészségpénztár
- gyógyszer
- gyógyszertár
- patika
- pelenka
- szja
- visszaigénylés
---

<blockquote>Ha van személyi jövedelemadód és szoktál gyógyszert vásárolni, esetleg magán fogorvoshoz járni, akkor keress magadnak egy egészségpénztárat, és éves szinten 20%-ot visszakapsz a költéseidből 100 ezer Ft erejéig.</blockquote>


Azt hiszem ebben a bővített mondatban minden lényegi rész benne van, de azért nézzük meg kicsit közelebbről, hogy miről is van itt szó.

_(Mindezt csak azért írom le, mert úgy látom, hogy sok ember nincs tisztában ezzel a remek lehetőséggel. Nekem nincs közöm egyik pénztárhoz sem, egyszerű ügyfél vagyok náluk én is.)_

Az egészségpénztári számla, olyan, mint egy speciális bankszámla:



	
  * Erre a folyószámlára is lehet befizetni, átutalni pénzt

	
  * Ennek a folyószámlának is vannak költségei

	
  * Ehhez a folyószámlához is kapcsolódik egy bankkártya

	
  * Erről a folyószámláról is lehet fizetni, vásárolni


Persze azért nem ugyanaz, **ez egy speciális számla, c****sak bizonyos termékekért, szolgáltatásokért lehet fizetni vele**. Amiért mégis érdemes foglalkozni ezzel a speciális számlával, azok a következő előnyök:



	
  * A saját befizetések után a következő évben vissza lehet igényelni 20%-ot a személyi jövedelemadóból (maximum 100 000 Ft-ig)

	
  * A céges cafeteria juttatások egy részét ide lehet utaltatni (figyelem, ez nem számít saját befizetésnek, ez után nem jár 20% visszatérítés!)


Ezzel a számlával könnyen és gyorsan ki lehet venni a cafeteria juttatást, az adóvisszatérítésnek köszönhetően pedig olyan, mintha minden ezzel vásárolt termék alapból 20%-kal olcsóbb lenne.


<blockquote>Mínusz a költségek, persze, de minél többet forgatunk meg itt, relatíve annál kisebbek a költségek.</blockquote>


Nézzünk egy egyszerű, mindennapos példát:



	
  * Havonta átutalunk 10 000 Ft-ot a számlára, az éves szinten 120 000 Ft.

	
  * Ebből lejönnek a költségek, kb. 4-8% pénztártól függően.

	
  * Így éves szinten van 110 400 – 115 200 forintunk.

	
  * Ezt kényelmesen, az egészségpénztári bankkártyával elköltjük az év folyamán a patikákban – pont úgy, mintha egy egyszerű bankkártyával fizetnénk

	
  * A következő évben a befizetett 120 000 Ft után visszaigénylünk 24 000 Ft-ot

	
  * **Így összességében a befizetett 120 000 Ft helyett, a költségek levonása és a személyi jövedelemadó visszaigénylés után, 134 400 – 139 200 Ft-ot tudunk elkölteni.**


De ennél még hatékonyabbak is lehetünk! A költségek általában sávosak, minél többet utalunk, annál kevesebbet vonnak le. Pl. elképzelhető, hogy 500 000 Ft éves befizetésnél csak 6400 Ft-ot von le a pénztár. **Az már csak 1,28% költség!**

Hogyan lehet éves szinten elkölteni 500 ezret egészségpénztárról? Ahhoz jó betegnek kell lenni, mi? Nem feltétlenül! Néhány ötlet:



	
  * Fogorvos! Ha magánrendelőbe jársz, az elég húzós is lehet. (Az, foghúzós.)

	
  * Férj, feleség, élettárs van? Az ő költései is jöhetnek.

	
  * Vannak gyerekeid? A gyógyszereik mellett még a tápot, pelenkát, speciális lábbetétű, tartásjavító cipőiket is elszámolhatod.

	
  * Szüleid gyógyszereit is elszámolhatod. A nyugdíj után nincs SZJA levonva, így ők nem tudják igénybe venni az egészségpénztári számlát – legalábbis ami a visszaigénylést illeti.

	
  * Ha így már az 500 ezret is túllőtted, akkor akár a férj/feleség is igényelhet még egy folyószámlát, az ő SZJA terhére.


Ezek mellett még vannak előnyök és hátrányok is, amikre nem tértem ki, mert a mindennapi életben eddig nem játszottak nagy szerepet, de egy dolgot kiemelnék: nem mindenhol fogadják el az adott egészségpénztár bankkártyáját. Ez nem gond, csak kicsit több a papírmunka. Ilyenkor az adott boltban (gyógyszertár, Auchan, TESCO, bármi) ÁFÁ-s számlát kell kérni az egészségpénztár nevére, amit postán, vagy személyesen el kell juttatni nekik. Ők aztán megnézik, hogy mit vettél, és ami engedélyezett, azt szépen elszámolják. Az ember a boltban a bankszámlájáról (nem az egészségpénztári folyószámláról!) kifizeti az árut, az összeget pedig az egészségpénztár később – miután beküldtük a számlát nekik – az egészségpénztári folyószámlánk terhére visszautalja a bankszámlánkra.

Egy szó, mint száz, ha tudnál mit kezdeni éves szinten maximum kb. 100 000 Ft-tal, akkor ideje egy kis papírmunkát elvégezni.
