---
author: csiknor
comments: true
date: 2013-12-01 13:31:00+00:00
layout: post
link: http://blog.csik.net/2013/12/01/az-sms-halott-es-mar-a-szolgaltatok-is-aggodnak/
slug: az-sms-halott-es-mar-a-szolgaltatok-is-aggodnak
title: Az SMS halott és már a szolgáltatók is aggódnak
wordpress_id: 169495984
categories:
- Vélemény
tags:
- csevegés
- mobilinternet
- mobiltelefon
- sms
---

Már jó régen történt, hogy megírtam, [az SMS halott](http://blog.csik.net/2012/06/27/az-sms-halott/). Mára eljutottunk odáig, hogy a mobiltelefon szolgáltatók is rájöttek erre és elkezdtek aggódni a – minden bizonnyal – zsíros hasznot hozó SMS üzenetek számának csökkenése miatti profitkiesés miatt.


<blockquote>A Rezsi Démon itt is jelentkezik, igazán erre is lecsaphatott volna valamelyik nagyeszű idehaza, vagy Brüsszelben!</blockquote>


Az aggódás a Vodafone-nál odáig fajult, hogy [fogták magukat és az ASZF-be bele is írták a tiltást](http://hvg.hu/tudomany/20131127_durva_aprobetus_tiltas_a_vodafonenal). Ez a legegyszerűbb, ehhez nem kell gondolkodni se. Ha valami nekem nem jó, azt jól megtiltom. Fasza, mehetek vissza számolni a zsetont.

Épeszű ember rögtön fel is kapja a vizet, hogy akkor most ezt hogy? Hozzáteszem teljes joggal. Igazából eddig is teljes joggal lehetett volna szidni az SMS őrült drága árát, de annak a technikai hátterét nem ismerték annyian, nehéz volt mit kezdeni vele.

Az internet alapú üzenetküldés (Skype, Facebook Messenger, Google Hangouts, WhatsApp stb.) viszont más tészta. Adott egy KB-ban mérhető forgalom, amit bárki, aki foglalkozik számítógépekkel – jó sokan vagyunk ilyenek – könnyen átláthat. Mindez pedig a mobilinternet 100-200-500 MB-os méretéhez hasonlítva elenyésző. A szolgáltatók meg csak úgy tukmálják a mobilinternet előfizetést, mondván még egy tétel, amit számlázni lehet!

A mobilinternet legkisebb 100-150-200 MB-os csomagjai általában 1000 Ft körül vannak havonta. Ennyi pénzért pedig 25-40 SMS-t tudunk küldeni. A vak is látja, hogy ha nem csak üzenetet szeretnék küldeni, hanem csevegni szeretnék valakivel SMS-ben, akkor minimum három, de inkább tíz SMS-t küldünk el alkalmanként. Heti két ilyen alkalom és már túl is vagyok az 1000 Ft-on.

Nincs mese, a szolgáltatóknak is be kell látni, hogy eljött az a kor, amikor a fejükre nőtt a technika és nem tehetik meg, hogy üzenetenként sok-sok forintot lehúzzanak az ügyfelekről. Valamint nekünk is be kell látni, hogy eljött az a kor, amikor nem üzenetenként kell fizetnünk a csevegésért, hanem egy fix átalánydíjért annyit írogathatunk, amennyit csak akarunk.

És ez jó nekünk. A szolgáltató meg majd úgyis behozza máshol a profitját, nem aggódok.
