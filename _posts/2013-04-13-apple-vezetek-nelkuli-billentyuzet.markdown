---
author: csiknor
comments: true
date: 2013-04-13 14:19:44+00:00
layout: post
link: http://blog.csik.net/2013/04/13/apple-vezetek-nelkuli-billentyuzet/
slug: apple-vezetek-nelkuli-billentyuzet
title: Apple vezeték nélküli billentyűzet
wordpress_id: 169495860
categories:
- Tech
tags:
- apple
- apple wireless keyboard
- billentyűzet
- imac
---

Az új iMac-hez új billentyűzet is járt, ami merőben más, mint a korábban megszokott: pici, numerikus billentyűzet nélküli verzió. Tulajdonképpen egy notebook billentyűzetet kaptam az asztali géphez. Mivel úgy általában a notebook billentyűzeteket nem szeretem, nagyon kíváncsi voltam, hogy mennyire fog beválni. Itt vannak az első visszajelzéseim.

![Apple Keyboard](/images/pasted-graphic-2-w=580.png)

Röviden úgy foglalnám össze, hogy bár még küzdök vele, kezdem megszeretni. Egyrészt szép, pici, modern, jól összerakott készülék. Könnyű, vezeték nélküli kivitele miatt jól hordozható, ha épp kicsit mozdítani kell. Jó gombjai vannak, könnyen, gyorsan és csendben lehet vele gépelni.

Viszont hiányzik róla jópár gomb. Nincs numerikus billentyűzet, amihez már nagyon hozzászoktam, ha számokat kell beírni. Bár sosem tanultam, de a sok gyakorlás miatt gyakorlatilag képes vagyok arra, hogy úgy gépeljek, hogy ne nézzem a billentyűzeten az ujjaim. (Gépírni nem tudok, tíz ujj helyett jó, ha ötöt-hatot használok.) A számok esetében ezt eddig a numerikus billentyűzeten végeztem, ezt most újra meg kell tanulni.

A kurzor billentyűk a notebook billentyűzetekhez hasonlóan bekerültek a Shift-Enter tengely alá, méretük elég pici. Ez picit zavaró, de megszokható.

Nincs viszont Page Up, Page Down, Home, End, Insert, Delete, amik korábban a kurzor gombok felett voltak. Ez már nagyobb érvágás, hiszen ezeket a gombokat azért elég gyakran kell használni, tehát valamivel helyettesíteni kell. Szerencsére az Apple is gondolt erre.

Szintén a notebook billentyűzetekhez hasonlóan raktak egy [fn gombot](http://en.wikipedia.org/wiki/Fn_key), amivel további funkcionalitás érhető el. Ezt szépen logikusan összekötötték a gombokkal és a következő kombinációkat kapjuk:



	
  * fn + Backspace ➝ Delete (!)

	
  * fn + Up Arrow ➝ Page Up

	
  * fn + Down Arrow ➝ Page Down

	
  * fn + Left Arrow ➝ Home

	
  * fn + Right Arrow ➝ End


Ami itt érdekes még, hogy ha egy böngészőben egy szövegmezőben szerkesztünk (mint például én most ezt a bejegyzést), akkor ezek a kombinációk a teljes oldalt mozgatják. Viszont, ha az fn módosító helyett az alt (⌥) gombot használjuk, akkor már a szövegdoboz belül tudunk szavak és bekezdéseket ugrálni, ami nagyon hasznos tud lenni!

A speciális hangerő, fényerősség, DVD kiadás gombok a többi funkciógombra kerültek, ez utóbbiak csak külön módosító gombbal együtt érhetőek el. Mivel ritka, hogy a funkciógombokra szükségem legyen, így ez egyáltalán nem okoz problémát.

Igazából nem értem, hogy miért nem lehetett még egy centivel szélesebb az egész. A jobb oldalán nekem hiányzik ennyi, az Enter nagyon kicsi így.
