---
author: csiknor
comments: true
date: 2013-03-22 18:32:11+00:00
layout: post
link: http://blog.csik.net/2013/03/22/nem-talalom-a-tablagep-helyet-az-eletemben/
slug: nem-talalom-a-tablagep-helyet-az-eletemben
title: Nem találom a táblagép helyét – az életemben
wordpress_id: 169495708
categories:
- Tech
- Vélemény
tags:
- e-book
- okostelefon
- táblagép
---

Legalábbis nem annyira, hogy vegyek egyet saját használatra. (Azért azt tudni kell, hogy tulajdonképpen van egy Nexus 7 a családban, amit elsősorban a feleségem használ.)

A mindennapok azt mutatják, hogy egyetlen eszköz kell, ami mindig nálam van: ez pedig az okostelefon. Erről képesnek kell lennem elintéznem mindent, amire napközben szükségem lehet: email, feladatlista, jegyzetek, internet, Twitter, fénykép, videó stb. Még olvasásra is alkalmas, legalábbis amit egy-egy cikk pár perces időigénye megkövetel. Persze előfordul, hogy hosszabb lélegzetvételű olvasmányom akad, akár egy egész könyv. Ilyenkor ott a Kindle, sokkal kényelmesebb, jobb rajta olvasni: nem bántja a szemet, könnyebb tartani, nem kell naponta tölteni.

Ezidáig egyetlen felhasználási esetet találtam, ahol a táblagép gyakorlatilag verhetetlen: ez a játék. Így van, játszani nagyon jól lehet rajta. Egyrészt azért, mert kellően nagy, kellően erős a hardver; másrészt azért, mert – köszönhetően a sok-sok érzékelőnek – olyan vezérlést tesz lehetővé, ami más eszközzel nehezen kivitelezhető, ellenben rettentően nagy élmény.

A vásárlás (Vatera, eBay, Apród, Árgép stb.) még egy olyan terület, ahol el tudnám még képzelni, hogy használnám a gépet. Ezekre sajnos jelenleg nincs lehetőségem, mert egyszerűen hiányoznak a táblára optimalizált felületek. A felnagyított mobil felületnek meg nincs sok értelme.

Még egy nagyobb táblát kipróbálnék, azt hiszem azt tudnám használni munkára is, laptop helyett. Megbeszéléseken jegyzetelni, bemutatókon bemutatni lehetne vele.
