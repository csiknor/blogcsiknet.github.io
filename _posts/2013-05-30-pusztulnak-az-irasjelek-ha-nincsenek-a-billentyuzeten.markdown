---
author: csiknor
comments: true
date: 2013-05-30 16:37:17+00:00
layout: post
link: http://blog.csik.net/2013/05/30/pusztulnak-az-irasjelek-ha-nincsenek-a-billentyuzeten/
slug: pusztulnak-az-irasjelek-ha-nincsenek-a-billentyuzeten
title: Pusztulnak az írásjelek, ha nincsenek a billentyűzeten
wordpress_id: 169495929
categories:
- Érdekesség
- Vélemény
tags:
- írásjel
- billentyűzet
- gondolatjel
- hármaspont
- helyesírás
- idézőjel
- kötőjel
- magyar
- nagykötőjel
- szóköz
---

Elsősorban angol cikkek írása közben lettem figyelmes rá, majd később eszembe jutott, hogy a Word szövegszerkesztő is automatikusan másfajta kötőjelet alkalmaz bizonyos esetekben. Aztán felülkerekedett bennem a kíváncsiság és a maximalizmus, hogy mindenhol jól használjam az írásjeleket, így kicsit utánajártam a dolgoknak.


## Nagykötőjel, gondolatjel, félkvirtmínusz


Mind a három ugyanazt a karaktert jelenti. Egy vékony vízszintes vonalat, ami olyan hosszú, mint az n-betű. Használatára a[ magyar Wikipédia](http://hu.wikipedia.org/wiki/Nagyk%C3%B6t%C5%91jel) hoz fel számos példát, némelyik meglehetősen érdekes volt számomra.

Elsősorban nagykötőjelként okozhat meglepetéseket ugyanis összekapcsoláskor használjuk (angol–magyar szótár, Osztrák–Magyar Monarchia, Budapest–Bécs), amikor jelentésmegkülönböztető szerepe is lehet.


<blockquote>A „Komárom-Esztergom” a megyére mint egységre utal, a „Komárom–Esztergom” alak pedig a Komárom és Esztergom közti útvonalat jelöli.</blockquote>


Használatára nincs közvetlen lehetőség a magyar billentyűzeten, ezért érdemes néhány számot fejben tartani, vagy biztosítani egy dokumentumot, ahonnan mindig tudunk a vágólapra másolni egy-egy szükséges karaktert.


**A Windowsban az_ Alt+0150_ kombinációval lehet előhívni**


Ugyanitt érdemes megjegyezni, hogy létezik egy [keskeny szóköz](http://hu.wikipedia.org/wiki/Sz%C3%B3k%C3%B6z#Keskeny_sz.C3.B3k.C3.B6z_a_magyar_tipogr.C3.A1fi.C3.A1ban), amit a magyarban bizonyos nagykötőjeles szerkezetnél kell használni.


## Három pont, vagy hármaspont


Meglehetősen gyakran használom, ha idézni szeretnék valamit, de nem kívánom a teljes mondatot beszúrni. A [szépségen](http://hu.wikipedia.org/wiki/H%C3%A1rom_pont) túl gyakorlati jelentősége is lehet, Twitteren a 140-es korlát mellett fontos lehet, hogy 2, esetleg 4 karaktert is meg tudok vele spórolni.

Használatára közvetlenül szintén nincs lehetőség a magyar billentyűzeten.


**A Windowsban az_ Alt+0133_ kombinációval lehet előhívni**





## Idézőjelek: elsődleges, másodlagos és harmadlagos


[Idézőjelek](http://hu.wikipedia.org/wiki/Id%C3%A9z%C5%91jel) tekintetében az előszeretettel használt _Shift+2_ kombináció az írógépektől örökölt macskakörmöt hozza, ami bár nagyban hasonlít, mégsem egyezik meg a magyar elsődleges idézőjellel.

Egyrészt az elsődleges idézőjel kezdete a betűk aljánál, vége a tetejénél található. Másrészt a magyar idézőjel vonásai a vesszőre hasonlítanak, nem pedig az aposztrófra.

Használatára közvetlenül szintén nincs lehetőség a magyar billentyűzeten.


**A Windowsban az_ Alt+8222_ és _Alt+8221_ kombinációkkal lehet előhívni**


A másodlagos idézőjel a lúdláb, amit szerintem az emberek többsége még csak nem is ismer, vagy azt hiszi, hogy egy külföldi szokást lát. De nem, ez a magyar helyesírás, ideje megtanulni és alkalmazni is, ha kell.

Ahogy megszokhattuk, nincs közvetlen lehetőség a használatára a magyar billentyűzeten.


**A Windowsban az_ Alt+187_ és _Alt+171_ kombinációkkal lehet előhívni**


A harmadlagos idézőjel pedig már valami olyasmi science-fiction, hogy csak Eredet-fanatikusoknak kell lennünk, hogy megértsük és használjuk. Azért jó tudni, hogy erre való a félidézőjel, ami a sima idézőjeltől azon túl, hogy a fele még abban is különbözik, hogy a kezdeténél is a betűk tetejénél van, tehát ugyanaz a karakter van az elején és a végén is.


**A Windowsban az_ Alt+8217_kombinációval lehet előhívni**


Arra nem vállalkozok, hogy egy értelmes példamondatot írjak, de valahogy így kell elképzelni ezt az egészet:


<blockquote>„… »… ’minta’ …« …”</blockquote>




## Más nyelvek


Mindazonáltal, ha már ilyen jól megismerkedtünk a magyar szabályokkal, érdemes tudni, hogy természetesen máshol más szabályok dívnak. Az angolok például ismerik a kvirtmínuszt (—), amit nem félnek használni. Arról nem is beszélve, hogy idézni is máshogy szoktak (“… ‘…’ …”).


## Persze van még mit tanulni


[Szóközöknél](http://hu.wikipedia.org/wiki/Sz%C3%B3k%C3%B6z) például van nem törhető szóköz, valamint keskeny szóköz is. De más nyelveken használják a hajszálszóközt és a dupla szóközt is
