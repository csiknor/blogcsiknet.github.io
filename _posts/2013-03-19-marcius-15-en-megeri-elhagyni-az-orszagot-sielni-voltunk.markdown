---
author: csiknor
comments: true
date: 2013-03-19 18:24:53+00:00
layout: post
link: http://blog.csik.net/2013/03/19/marcius-15-en-megeri-elhagyni-az-orszagot-sielni-voltunk/
slug: marcius-15-en-megeri-elhagyni-az-orszagot-sielni-voltunk
title: Március 15-én megéri elhagyni az országot – síelni voltunk
wordpress_id: 169495756
categories:
- Vélemény
tags:
- ausztria
- hóhelyzet
- káosz
- síelés
---

Bár nem minden évben szoktam ilyet tenni, a legutóbbi két alkalommal igencsak megérte a dolog. Az előbbi jó pár évvel ezelőtt történt, akkor épp az MTV székházát foglalták el – ezt az Ard 1 német közszolgálati csatornán követtem. Az utóbbit pedig most hétvégén sikerült eszközölnöm.

Most is úgy csináltam, ahogy kell: szerdán leléptem, csütörtökön le is szakadt az ég, azt el is fújta a szél, oda be is ragadtak a népek. Nagy nehezen szombat éjjelre sikerült is eltakarítani mindent, így a visszaúton vasárnap már nem volt más dolgom, csak megköszöni az osztrák házinéninek a hókotrókat. Olvastam a híreket, hogy óriási bénázás volt itthon. Voltak azért előkészületek, kifelé menet – még a hóesés előtt – láttam, hogy szedik be a szorgos munkások az autópálya (M1) mellől a hófogó hálókat, kerítéseket. Gondolom az időjárás-jelentésnek megint nem akartak hinni, ránéztek a naptárra, látták, hogy tavasz van, akkor be lehet szedni. Nagyjából úgy, mint ahogy januárban is meglepte az egész fővárost, hogy ha leesik 10-15 cm hó hajnalban, azt jó lenne eltakarítani az utakról minél gyorsabban.

A síelés egyébként nagyon jó volt, az első nap még meglehetősen felhős volt a hegy, de bemelegítésnek pont jó volt. Aztán következett két csodaszép, verőfényes nap, jobbat kívánni se lehetett volna. Bár sokan voltak, de azért elfértünk. Jó pár évet kihagytam (egészen pontosan négyet), nem síeltem, de olyan ez, mint a biciklizés, nem lehet elfelejteni! Most is nyomkövetővel síeltem, így számszerűsíteni is tudom, hogy nagyjából mennyit.

Az [első nap](http://www.a-trip.com/tracks/view/125939?authkey=MUX80XRxigRtIC4P) sajnos csak későn kapcsoltam be a nyomkövetőt, így csak a délutáni völgybe síelés maradt meg. Aztán a [második nap](http://www.a-trip.com/tracks/view/126033?authkey=5LR5btw7GZwFfTfU) már jobban odafigyeltem a dologra, egész nap be volt kapcsolva. Felvonókkal együtt ~60 km-t síeltem, szerintem nem kevés. Csúcssebességem is jobb volt, mint korábban, 61 km/h-t mért az eszköz. Aztán a [harmadik nap](http://www.a-trip.com/tracks/view/126033?authkey=5LR5btw7GZwFfTfU) próbáltam tartani a lépést, ami sikerült is, ~57 km lett a megtett táv, viszont a csúcssebességen sikerült növelni is: 73 km/h már elég combos. Persze nem én vagyok a leggyorsabb a csapatban, mentek itt 80-90 km/h-val is.

Következnek az érdekesebb évek, lassan a gyerekeket is vinni lehet a hegyre, kíváncsi vagyok, mennyire fog nekik tetszeni a dolog. Remélem nagyon! :)
